༄༅། །བླ་མ་རིན་ཆེན་འབྱུང་ལྡན་གྱི་ཉམས་ལེན་བཞུགས་སོ།། ༈ །ན་མོ་གུ་རུ་བྷྱཿ 

དཔལ་ལྡན་བླ་མ་དམ་པ་ཡོན་ཏན་རིན་ཆེན་འབྱུང་ལྡན་གྱི་རྣལ་འབྱོར་ཉམས་སུ་ལེན་པར་འདོད་པས། སྐྱབས་འགྲོ་སེམས་བསྐྱེད་སྔོན་དུ་སོང་ནས། ཨོཾ་སྭ་བྷཱ་ཝ་ཤུདྡྷཿསརྦ་དྷརྨཱ་སྭ་བྷཱ་ཝ་ཤུདྡྷོ྅ཧཾ། སྟོང་པའི་ངང་ལས་རིན་པོ་ཆེ་བཻ་ཌཱུརྻ་སྔོན་པོའི་ས་གཞི་འཛམ་བུ་ཆུ་བོའི་གསེར་གྱི་མིག་མངས་རིས་སུ་བྲིས་པའི་དབུས་སུ་རིན་པོ་ཆེའི་ཁྲི་ཡངས་ཤིང་རྒྱ་ཆེ་བ། དེའི་སྟེང་དུ་སྣ་ཚོགས་པདྨ་ཉི་མ་ཟླ་བའི་གདན་གྱི་སྟེང་དུ་རྗེ་བཙུན་བླ་མ་དམ་པ་ཡོན་ཏན་རིན་ཆེན་འབྱུང་ལྡན་སྐུ་མདོག་གསེར་བཙོ་མའི་མདོག་ལྟ་བུ་ཞལ་གཅིག་ཕྱག་གཉིས་པ། ཕྱག་གཡས་པ་མཆོག་སྦྱིན་གྱི་ཕྱག་རྒྱ་ལས་འདོད་དགུའི་ཆར་འབེབས་པ། གཡོན་མཉམ་གཞག ཞབས་རྡོ་རྗེའི་སྐྱིལ་ཀྲུང་གིས་བཞུགས་པ། རིན་པོ་ཆེའི་རྒྱན་དང་དར་གྱི་ན་བཟས་ཀླུབས་པ། མཚན་དང་དཔེ་བྱད་ཀྱིས་སྤྲས་པ། འོད་དང་འོད་ཟེར་གྱི་རང་བཞིན་ཅན། དེའི་མཐའ་སྐོར་རྩ་བརྒྱུད་ཀྱི་བླ་མ་སངས་རྒྱས་བྱང་སེམས་དཔའ་བོ་མཁའ་འགྲོ་གནོད་སྦྱིན་ནོར་ལྷ་གཏེར་བདག་གི་ཚོགས་བསམ་གྱིས་མི་ཁྱབ་པས་བསྐོར་བར་གྱུར། ཨོཾ་གུ་རུ་རཏྣ་སཾ་བྷ་ཝ་ས་པཱ་རི་ཝཱ་ར་ཨརྒྷཾ། པཱ་དྱཾ། པུཥྤེ། དྡྷུ་པེ། ཨ་ལོ་ཀེ གྷནྡྷེ། ནཻ་ཝི་དྱཱ། ཤབྡ། མཧཱ་སརྦ་ཨ་མྲྀ་ཏ་བོ་དྷི་ཙིཏྟ་ཨ་ཧོ་མཧཱ་སུ་ཁ་ཨཱཿཧཱུྃ། ཞེས་པས་མཆོད། དཀོན་མཆོག་གསུམ་ལ་བདག་སྐྱབས་མཆི། ། སོགས་ལན་གསུམ་བརྗོད། མཎྜལ་ལན་གསུམ་ལ་སོགས་པ་ཅི་མང་འབུལ། དཔལ་ལྡན་བླ་མ་དམ་པ་ཡོན་ཏན་རིན་ཆེན་འབྱུང་ལྡན་གྱིས་བདག་གི་རྒྱུད་བྱིན་གྱིས་བརླབ་ཏུ་གསོལ། ཚེ་འཁོར་བ་ཐོག་མ་མེད་པ་ནས་དབུལ་ཕོངས་བཀྲེས་སྐོམ་གྱི་སྡུག་བསྔལ་ཐམས་ཅད་བྱང་ཞིང་དག་པ་དང༌། ཚེ་དང་བསོད་ནམས་དཔལ་དང་འབྱོར་པ་དབང་ཕྱུག་སྙན་གྲགས་ལུང་རྟོགས་ཀྱི་ཡོན་ཏན་ཐམས་ཅད་གོང་ནས་གོང་དུ་འཕེལ་ཞིང་རྒྱས་པར་བྱིན་གྱིས་བརླབ་ཏུ་གསོལ། ཅེས་སོགས་ཀྱིས་ཡིད་ལ་གང་འདོད་ཀྱི་གསོལ་བ་ཕུར་ཚུགས་སུ་བཏབ།

དེ་ནས། བླ་མའི་ཕྱག་གཡས་མཆོག་སྦྱིན་གྱི་ཕྱག་རྒྱ་ལས་འདོད་དགུའི་ཆར་བབ་པས། བདག་ཉིད་ཀྱི་རེ་བ་ཐམས་ཅད་ཡོངས་སུ་རྫོགས་ཤིང༌། བླ་མ་དམ་པ་འཁོར་དང་བཅས་པ་ཐམས་ཅད་འོད་དུ་ཞུ་ནས་བདག་ལ་ཐིམ་པས། བླ་མའི་སྐུ་གསུང་ཐུགས་ཡོན་ཏན་ཕྲིན་ལས་དང་བཅས་པ་རང་གི་ལུས་ངག་ཡིད་གསུམ་བྱ་བྱེད་དང་བཅས་པ་རོ་གཅིག་ཏུ་འདྲེས་ཤིང༌། རང་ཉིད་ཀྱང་བླ་མ་རིན་ཆེན་འབྱུང་ལྡན་གྱི་སྐུར་གྱུར་པའི་ཕྱག་གི་མཆོག་སྦྱིན་ལས་འདོད་དགུའི་ཆར་བབ་པས་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་ཚིམ་པར་བྱས། དེ་ཐམས་ཅད་བླ་མ་རིན་ཆེན་འབྱུང་ལྡན་དུ་གྱུར་ནས། སླར་ཡང་རང་ཉིད་ལ་འདོད་དགུའི་དངོས་གྲུབ་བྱིན་པར་གྱུར་ པར་བསམས། དེ་ལྟར་བསམ་པ་ཐམས་ཅད་ཀྱང་ལེགས་པར་བརྟག་ན་རང་གི་སེམས་ཉིད་ཁོ་ནའི་རྣམ་འཕྲུལ་ཡིན། སེམས་ཀྱི་ངོ་བོ་གསལ་སྟོང་ཟུང་འཇུག་བརྗོད་པའི་མཐའ་དང་བྲལ་བར་བསམ་ནས། འཛིན་མེད་ཀྱི་ངང་དུ་ལུས་སེམས་ཁོང་གློད་ནས་ཇི་ཙམ་གནས་ཀྱི་བར་དུ་མཉམ་པར་འཇོག རྗེས་སུ། སྐྱེ་བ་ཀུན་ཏུ་ཡང་དག་བླ་མ་དང་ སོགས་བརྗོད། ཐམས་ཅད་ནམ་མཁའ་མཛོད་བཞིན་དུ། །ལོངས་སྤྱོད་ཟད་པ་མེད་པ་དང༌། །རྩོད་པ་མེད་ཅིང་འཚེ་མེད་པར། །རང་དབང་དུ་ནི་སྤྱོད་པར་ཤོག ། སོགས་བསྔོ་བ་སྨོན་ལམ་ཤིས་བརྗོད་དང་བཅས་པ་བརྗོད། འདི་ནི་ཐུན་གཅིག་གི་ཉམས་ལེན་གྱི་རིམ་པ་ལ། ཚུལ་འདི་ལྟ་བུས་ཐུན་བཞིར་བཅད། མཎྜལ་གསོལ་བཏབ་ནན་དུ་བྱས་ནས་ཞག་བདུན་ནམ་ཉེར་གཅིག་ལ་སོགས་པའི་འབད་རྩོལ་དུ་ཉམས་སུ་བླངས་པས། དངོས་སམ། ཉམས་སམ། རྨི་ལམ་ཅི་རིགས་པར་རྒྱས་པའི་ལས་འགྲུབ་པའི་རྟག་གསལ་པོར་འབྱུང་ཞིང༌། ཟླ་བ་མི་ཐོགས་པར་གྲུབ་མཐའ་སྙོག་པ་དང༌། རྡོ་རྗེ་འཛིན་པའི་གོ་འཕང་མྱུར་དུ་ཐོབ་པར་གསུངས་པས། ཉམས་ལེན་གྱི་རིམ་པ་ལ་བརྩོན་པར་བྱའོ། །རྗེ་བཙུན་བླ་མ་རིན་ཆེན་འབྱུང་ལྡན་ལ། །བརྟེན་ནས་ནུས་པའི་དངོས་གྲུབ་སྒྲུབ་པའི་ཐབས། །ས་སྐྱའི་རྗེ་བཙུན་མཆོག་གི་ཐུགས་བཅུད་འདི། །བླ་མའི་དྲན་གྱུར་བློ་གསལ་རྒྱ་མཚོས་སྦྱར། །དེ་ལས་བྱུང་བའི་རབ་དཀར་དགེ་བའི་ལས། །འཛམ་བུ་ཆུ་བོའི་གསེར་ཞུན་ལྟ་བུ་དེས། །བསྟན་པའི་སྦྱིན་བདག་མི་དབང་འཁོར་བཅས་ཀྱི། །ཆབ་སྲིད་ཡར་ངོའི་ཟླ་བ་ལྟར་རྒྱས་ཤོག

།ཅེས་པའི་ཡི་གེ་པ་ནི་བླ་མའི་བཀའ་འབངས་འ་ཞྭའི་བནྡེས་བགྱིས་པའོ། །སརྦ་མངྒ་ལཾ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།