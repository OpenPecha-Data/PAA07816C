༄༅། །བྱ་བ་སྤྱི་རྒྱུད་ཀྱི་རྗེས་སུ་འབྲང་བའི་རིགས་གསུམ་བདག་པོའི་སྒྲུབ་ཐབས་གྲུབ་གཉིས་ཨུཏྤ་ལའི་ཕྲེང་བ་ཞེས་བྱ་བ་བཞུགས་སོ།། ༈ །ན་མ་ས་དཱ་ཡ། རྒྱལ་ཀུན་མཁྱེན་བརྩེ་ནུས་པའི་གཏེར། །རིགས་གསུམ་སེམས་དཔའི་ཐུགས་བསྐྱེད་སྟོབས། །མི་ཡི་སྲིད་པ་འཕོས་པའི་གར། །ཁྱབ་བདག་བླ་མ་སྲིད་ན་རྒྱལ། །བསྒོམ་བཟླས་ཟབ་མོའི་ཐབས་མཁས་ལ། །བརྟེན་ནས་གྲུབ་གཉིས་འབྱུང་ངེས་ཀྱང༌། །སྣ་ཚོགས་སྤྲོས་པས་དུས་རྣམས་ལ། །གཞུང་དོན་སྙིང་པོར་དྲིལ་ཏེ་འདོམས། །དེ་ལ་རིགས་གསུམ་སྤྱིའི་དཀྱིལ་འཁོར་དུ་དབང་བསྐུར་བ་ཐོབ་ཅིང་མ་ཉམས་པའི་གང་ཟག་གིས་བསྒོམ་བཟླས་ཉམས་སུ་བསྟར་བ་ལ་སྦྱོར་དངོས་རྗེས་གསུམ་ལས། དང་པོ་ཁྲུས་དང་གཙང་སྦྲའི་ཀུན་སྤྱོད་ཀྱིས་བདེ་བའི་སྟན་ལ་འཁོད་དེ་སྐྱབས་སེམས་སྤྱི་ལྟར་བྱས་ལ་བསོད་ནམས་ཀྱི་ཚོགས་བསགས་པའི་སླད་དུ། སེམས་ཅན་ཐམས་ཅད་བདེ་བ་དང༌། སོགས་ཀྱིས་ཚད་མེད་བཞི་བསྒོམ། ཡེ་ཤེས་ཀྱི་ཚོགས་བསགས་པ་ནི། སྭ་བྷཱ་ཝའི་སྔགས་ཀྱིས་ཆོས་ཀུན་སྟོང་པར་བསམས། གཉིས་པ་ནི། སྟོང་པའི་ངང་ལས་ཧཱུྃ་ཡིག་ལས་བྱུང་བའི་སྲུང་བའི་འཁོར་ལོ་ཡངས་ཤིང་རྒྱ་ཆེ་བའི་ནང་དུ་སྣ་ཚོགས་རྡོ་རྗེའི་སྟེགས་བུའི་སྟེང་དུ་བྷྲཱུཾ་ལས་ཐེག་པ་ཆེན་པོའི་གཞལ་མེད་ཁང་རྒྱུ་རིན་པོ་ཆེ་སྣ་ཚོགས་ལས་གྲུབ་པ་གྲུ་བཞི་རྟ་བབས་བཞིའི་མཛེས་ཤིང་རྒྱན་ཐམས་ཅད་ཀྱིས་བརྒྱན་པ། མཚན་ཉིད་ཐམས་ཅད་ཡོངས་སུ་རྫོགས་པའི་ནང་གི་ལྷ་སྣམ་ཤར་དཀར། ལྷོ་སྔོ། ནུབ་དམར། བྱང་ལྗང༌། དབུས་སེར་བའི་སྟེང་དུ་པདྨ་འདབ་མ་བཞི་པའི་ལྟེ་བ་དང༌། ལྷོར་ཨཱ་ལས་ཟླ་བའི་གདན། བྱང་དུ་རཾ་ལས་ཉི་མའི་གདན། དབུས་ཀྱི་གདན་གྱི་སྟེང་དུ་རང་སེམས་དྷཱིཿལས་རལ་གྲི་དྷཱིཿས་མཚན་པའི་འཕྲོ་འདུ་ལས་རྗེ་བཙུན་འཇམ་དཔལ་དབྱངས་གུར་གུམ་གསར་པའི་མདངས་ཅན་ཞལ་གཅིག་ཕྱག་གཉིས་པ། གཡས་ཤེས་རབ་ཀྱི་རལ་གྲི་འཕྱར་ཞིང༌། གཡོན་ཨུཏྤ་ལར་གནས་པས་ཤེར་ཕྱིན་གྱིས་པུ་སྟི་བསྣམས་པ།

རལ་པའི་ཟུར་ཕུད་ལྔ་གཡོན་དུ་འཕྱང་བ། རྡོ་རྗེའི་སྐྱིལ་ཀྲུང་གིས་བཞུགས་པ། ལྷོར་ཧྲཱིཿལས་པདྨ་ཧྲཱིཿས་མཚན་པ་ལས་འཇིག་རྟེན་དབང་ཕྱུག་དཀར་པོ་གཡས་མཆོག་སྦྱིན་དང༌། གཡོན་པད་དཀར་བསྣམས་པ། ཞབས་གཡས་བརྐྱང༌། གཡོན་བསྐུམ་པའི་སྟབས་ཀྱིས་བཞུགས་པ། བྱང་དུ་ཧཱུྃ་ལས་རྡོ་རྗེ་ཧཱུྃ་གིས་མཚན་པ་ལས་གསང་བདག་སྔོན་པོ་གཡས་རྡོ་རྗེ་ཐུགས་ཀར་དང༌། གཡོན་དྲིལ་བུ་དཀུར་བརྟེན་པ། སེམས་དཔའི་སྐྱིལ་ཀྲུང་གིས་བཞུགས་པ། གསུམ་ཀའང་བརྒྱད་གཉིས་ལོན་པའི་ན་ཚོད་ཅན་ཞི་འཛུམ་སྣ་ཚོགས་པའི་ཉམས་དང་ལྡན་པ། དར་དང་རིན་པོ་ཆེས་སྤྲས་ཤིང༌། མཚན་དཔེའི་གཟི་བྱིན་འབར་བ། ཤར་ནུབ་ཏུ་རིན་པོ་ཆེའི་ཁྲིའི་སྟེང་དུ་ཤེར་ཕྱིན་གྱི་གླེགས་བམ་རེ་བཞུགས་པའོ། །དེ་ནས་ཐལ་མོ་སྦྱར་བ་ལས་མཛུབ་མོ་གཉིས་བཀུག་པ་མགོ་བོར་རེག་ཅིང༌། ཨོཾ་སརྦ་ཏ་ཐཱ་ག་ཏོ་ཏ་བྷ་བཱ་ཡ་སྭཱ་ཧཱ། ཐལ་མོ་སྦྱར་ལ་པདྨ་ལྟར་ཁ་ཕྱེ་བ་མགྲིན་པར་རེག་ཅིང༌། ཨོཾ་པདྨོ་ཏ་བྷ་བཱ་ཡ་སྭཱ་ཧཱ། ཐལ་མོ་རྒྱབ་སྦྱར་ལ་མཐེ་བོང་དང་མཐེའུ་ཆུང་སོ་སོར་སྦྱར་བ་ལྟེ་བར་རེག་ཅིང༌། ཨོཾ་བཛྲོ་ཏ་བྷ་བཱ་ཡ་སྭཱ་ཧཱ། ཞེས་བརྗོད་ཅིང་ལྷ་གསུམ་ལ་རིམ་བཞིན་རྣམ་སྣང༌། འོད་དཔག་མེད། མི་བསྐྱོད་པ་རྣམས་ཀྱིས་དབུ་རྒྱན་རང་ཆས་སུ་བསམ་མོ། །རང་གི་ཐུགས་ཀའི་ས་བོན་ལས་འོད་ཟེར་འཕྲོས་པས་རང་བཞིན་གྱི་གནས་ནས་ཡེ་ཤེས་པ་ཨོཾ་བཛྲ་ས་མཱ་ཛཿ ཞེས་པས་སྤྱན་དྲངས་ལ། ཨོཾ་པདྨ་ཀ་མ་ལཱ་ཡ་སྟྭཾ། གྱིས་གདན་ཕུལ། སྙིང་གའི་འོད་ཟེར་ལས་སྤྲུལ་པའི་མཆོད་པ་རྣམས། ཨོཾ་སརྦ་ཏ་ཐཱ་ག་ཏ་ཏྲི་ཀུ་ལ་ནཱ་ཐ་ས་པ་རི་ཝཱ་ར་ཨརྒྷཾ་པྲ་ཏཱིཙྪ་སྭཱ་ཧཱ་ནས། ཤབྡའི་བར་གྱི་མཆོད། ཐལ་མོ་སྦྱར་ཏེ། བདེར་གཤེགས་ཀུན་གྱི་སྐུ་གསུང་ཐུགས་གསང་བ། །བསམ་གྱིས་མི་ཁྱབ་མཁྱེན་བརྩེ་ནུས་པའི་གཏེར། །འཇམ་དབྱངས་འཇིག་རྟེན་དབང་ཕྱུག་གསང་བའི་བདག །འགྲོ་བའི་རེ་སྐོང་རིགས་སུ་མགོན་ལ་བསྟོད། །ཅེས་པས་བསྟོད་ནས། བཟླས་པ་བྱ་བ་ནི།

བདག་མདུན་གྱི་ལྷ་རྣམས་ཀྱི་ཐུགས་ཀར་ཟླ་བའི་སྟེང་དུ་རང་རང་གི་ས་བོན་སྔགས་ཕྲེང་དང་བཅས་པར་བསམས་ལ། མདུན་བསྐྱེད་ཀྱི་ཐུགས་ཀར་ས་བོན་སྔགས་ཕྲེང་དང་བཅས་པ་ལས་འོད་ཟེར་འཕྲོས། དོན་གཉིས་བྱས། རྒྱལ་བ་སྲས་དང་བཅས་པའི་མཁྱེན་བརྩེ་ནུས་པའི་དངོས་གྲུབ་ཐམས་ཅད་བསྡུས་ཏེ་རང་ལ་ཐིམ་པར་བསམ་ཞིང༌། ཨོཾ་ཨ་ར་པ་ཙ་ན་དྷཱིཿ ཨོཾ་མ་ཎི་པདྨེ་ཧཱུྃ། ཨོཾ་བཛྲ་པཱ་ཎི་ཧཱུྃ། ཞེས་པ་རྣམས་སྤྱི་ནུས་བཟླའོ། །གསུམ་པ་ནི། གོང་བཞིན་མཆོད་བསྟོད་བྱས་མཐར། བཅོམ་ལྡན་འདས་བདག་དང་སེམས་ཅན་ཐམས་ཅད་ལ་མཁྱེན་བརྩེ་ནུས་པའི་དངོས་གྲུབ་མ་ལུས་པ་སྩལ་དུ་གསོལ། ཞེས་གསོལ་བ་གདབ། མ་འབྱོར་པ་དང་སོགས་ཀྱིས་ནོངས་པ་བཟོད་པར་གསོལ། ཨོཾ་བཛྲ་མུཿ མདུན་གྱི་ལྷ་རང་གནས་སུ་གཤེགས། རྟེན་དང་བརྟེན་པར་བཅས་པའི་དམ་ཚིག་པ་རང་ལ་ཐིམ་ཞེས་དང༌། དགེ་བ་འདི་ཡི་མྱུར་དུ་བདག །རིགས་གསུམ་མགོན་པོ་སོགས་བསྔོ་སྨོན་གྱིས་རྒྱས་གདབ་བོ། །སླར་སྨྲས་པ། གོང་མའི་ཞལ་ལུང་ཐོར་བུའི་བརྒྱན། །སྤྲོས་པ་མང་པོའི་ངལ་བ་ཡི། །དོན་མཐུན་མགུར་པར་མ་འཚམས་ཚེ། །དོན་བསྡུས་ཨུཏྤལ་ཕྲེང་འདི་བལྟར། །འདིར་འབད་ལེགས་བྱས་བྱུང་སྔོན་སྐྱེས། །ལུས་ཅན་སྙིང་ལ་ཞུགས་པའི་མོད། །ནང་གི་མུན་ནག་མཐར་བྱས་ནས། །མཁྱེན་བརྩེའི་ཉིན་བྱེད་འབར་གྱུར་ཅིག །ཅེས་རིགས་གསུམ་བདག་པོའི་སྒྲུབ་ཐབས་གྲུབ་གཉིས་ཨུཏྤ་ལའི་སྙི་མ་ཞེས་པ་འདིའང་མ་ཧཱ་པཎྜི་ཏ་འཇམ་དབྱངས་མཁྱེན་བརྩེའི་ཞབས་ཀྱིས་བཀའ་ཡིས་བསྐུལ་བའི་ཞལ་ངོ་མ་ཅོག་པར་ཡོངས་འཛིན་དམ་པ་དུ་མའི་ཞབས་སེན་ལ་ཡན་ལག་མཆོག་གིས་རེག་པ་རྒྱལ་ཁམས་ཀྱི་སྤྲང་བན་ཝཱ་གཱིནྡྲ་སུ་སིདྷས་ཤྲཱི་ཨེ་ཝཾ་ཆོས་ལྡན་དུ་བྲིས་པའོ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།