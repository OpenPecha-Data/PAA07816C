༄༅། །རིགས་གསུམ་སྤྱི་དབང་གི་བརྒྱུད་འདེབས་ཨུཏྤལ་ཕྲེང་མཛེས་ཞེས་བྱ་བ་བཞུགས་སོ།། ༈ །ཁྱབ་བདག་རྡོ་རྗེ་འཆང་དང་གསང་བའི་བདག །ཨིནྡྲ་བྷུ་ཏི་གྲུབ་བརྙེས་འཆི་མེད་ཞབས། །འཕགས་པ་ཀླུ་སྒྲུབ་ཀླུ་ཡི་བྱང་ཆུབ་དང༌། །ཡེ་ཤེས་རྡོ་རྗེ་རྣམས་ལ་གསོལ་བ་འདེབས། །གྲགས་འབྱོར་ཤེས་རབ་བླ་ཆེན་ས་སྐྱ་པ། །རྗེ་བཙུན་གྲགས་པ་ས་སྐྱ་པཎྜི་ཏ། །ཤཱཀྱ་གྲགས་དང་དེ་དབོན་ཀུན་དགའ་དཔལ། །དར་མ་ཡེ་ཤེས་རྣམས་ལ༴ །བག་སྟོན་ཆེ་དང་ཚུལ་ཁྲིམས་རྒྱལ་མཚན་ཞབས། །ངག་གི་དབང་པོ་བྱང་ཆུབ་སེང་གེ་དང༌། །གཞོན་ནུ་བློ་གྲོས་ངོར་ཆེན་རྡོ་རྗེ་འཆང༌། །ཀུན་དགའ་དབང་ཕྱུག་རྣམས་ལ༴ །རཏྣ་ཝརྡྷ་ལྷ་མཆོག་སེང་གེ་དང༌། །སངས་རྒྱས་སེང་གེ་པཎ་ཆེན་བྲང་ཏི་པ། །སྒྲུབ་ཁང་པ་དང་ཤེས་རབ་འབྱུང་གནས་ཞབས། །ལྷུན་གྲུབ་དཔལ་ལྡན་རྣམས་ལ༴ །སངས་རྒྱས་ཕུན་ཚོགས་བསྟན་འཛིན་ལྷུན་གྲུབ་དང༌། །ནམ་མཁའ་བསམ་འགྲུབ་ཀུན་དགའ་བློ་གྲོས་ཞབས། །ནམ་མཁའ་འཆི་མེད་ཀུན་དགའ་བསྟན་འཛིན་དང༌། །མཁྱེན་བརྩེ་དབང་པོ་རྣམས་ལ༴ །གསང་བདག་རྡོར་འཛིན་བློ་གཏེར་དབང་པོ་དང༌། །བྲག་ར་ཆོས་རྗེ་མཁན་ཆེན་རྡོ་རྗེ་འཆང༌། །རིགས་བརྒྱའི་ཁྱབ་བདག་སུ་བྷ་ཥི་ཏའི་མཚན། །རྩ་བའི་བླ་མ་རྣམས་ལ་གསོལ་བ་འདེབས། །སྔོན་འགྲོའི་རིམ་པས་རང་རྒྱུད་ལེགས་སྦྱངས་ནས། །བདག་མདུན་གྲོགས་པོ་ལྟ་བུའི་རྣལ་འབྱོར་དང༌། །སྐྱོན་བརྒྱད་སྤངས་པའི་བཟླས་བརྗོད་ལ་འབད་པས། །གྲུབ་གཉིས་ཀུན་དགའ་གསར་པ་མྱོང་བར་ཤོག །བསྙེན་སོགས་རྣམ་པར་དག་བྱས་འགྲོ་ཀུན་ལ། །དམིགས་མེད་སྙིང་རྗེའི་ཀུན་བསླངས་དཀྱིལ་འཁོར་ཆེ། །འཇུག་ཅིང་སྐལ་བ་དང་འཚམ་ཆོས་བསྟན་པས། །འབྲེལ་ཚད་དོན་ལྡན་འཇམ་དབྱངས་རྗེས་འགྲོར་ཤོག །འཁོར་འདས་ཤེས་བྱ་རྟོགས་པའི་བློ་གྲོས་དང༌། །ལུས་ཅན་སྲིད་ལས་གདོན་པའི་སྙིང་སྟོབས་དང༌། །ཚར་གཅོད་རྗེས་སུ་འཛིན་པའི་མཐུ་སྟོབས་སོགས། །རིགས་གསུམ་ཡོན་ཏན་རྒྱ་མཚོ་ཐོབ་པར་ཤོག

།ཅེས་པ་འདིའང་བསྐུལ་བ་པོའི་དགོངས་བཞེད་བཞིན་རྨོངས་བརྟུལ་ཝ་གནྡྲིས་སྦྱར་བའོ།། །།ཤུ་བྷཾ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།