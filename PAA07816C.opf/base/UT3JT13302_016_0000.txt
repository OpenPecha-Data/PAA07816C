༄༅། །བླ་མ་རིན་ཆེན་འབྱུང་ལྡན་གྱི་རྣལ་འབྱོར་འདོད་རྒུ་ལྷུན་གྲུབ་ཅེས་བྱ་བ་བཞུགས་སོ།། ༈ །ན་མོ་གུ་རུ་རཏྣ་སམྦྷ་ཝཱ་ཡ། 

བླ་མ་རིན་འབྱུང་གི་རྣལ་འབྱོར་ཚིགས་བཅད་དུ་འདོན་པར་མོས་ན། སངས་རྒྱས་ཆོས་ ཚོགས་མས་སྐྱབས་སུ་འགྲོ་ཞིང་སེམས་བསྐྱེད་ལ། ཡུལ་གསལ་གདབ་པ་ནི། ཆོས་ཉིད་མི་འགྱུར་བཻ་ཌཱུརྻའི་ས་གཞིའི་དབུས། །དངོས་གྲུབ་སྣ་ཚོགས་སྩོལ་བའི་རིན་ཆེན་ཁྲིར། །འཁོར་བའི་སྐྱོན་གྱིས་མ་གོས་འདབ་སྟོང་རྩེར། །ཤེས་རབ་ཐབས་ཀྱི་རང་བཞིན་ཉི་ཟླའི་སྟེང༌། །ཡོན་ཏན་ངོ་བོ་རིན་ཆེན་འབྱུང་ལྡན་དང༌། །དབྱེར་མེད་རྗེ་བཙུན་བླ་མ་དམ་པ་ནི། །གསེར་བཟང་འབར་བའི་མདོག་ཅན་བརྗིད་པའི་སྐུ། །ཞལ་གཅིག་ཕྱག་གཉིས་གཡས་པ་མཆོག་སྦྱིན་གྱིས། །འགྲོ་བའི་རེ་འདོད་སྐོང་ཞིང་གཡོན་པ་ནི། །མཉམ་གཞག་ཕྱག་རྒྱས་ཏིང་འཛིན་རྒྱས་པར་མཛད། །ཐབས་ཤེས་ཟུང་འཇུག་ཞབས་གཉིས་སྐྱིལ་ཀྲུང་བཞུགས། །དངོས་གྲུབ་མཆོག་སྩོལ་མཚན་དཔེ་བཟང་པོ་དང༌། །གནས་སྐབས་དགོས་འདོད་སྩོལ་བའི་རིན་ཆེན་གྱི། །རྒྱན་བཟང་དར་ཟབ་ན་བཟའ་ཟུང་གིས་མཛེས། །འོད་ཟེར་བྱེ་བའི་འཕྲོ་འདུས་བརྒྱན་པའི་སྐུ། །ཡན་ལག་དྲུག་ཅུའི་དབྱངས་དང་ལྡན་པའི་གསུང༌། །དཔག་ཡས་མཁྱེན་བརྩེ་ཟུང་དུ་འཇུག་པའི་ཐུགས། །གསང་གསུམ་ཡོན་ཏན་ཀུན་རྫོགས་མགོན་པོ་དེའི། །མཐའ་སྐོར་ཀུན་ཏུ་བརྒྱུད་པའི་བླ་མ་དང༌། །ཡི་དམ་ལྷ་ཚོགས་སངས་རྒྱས་བྱང་ཆུབ་སེམས། ཁྱད་པར་ནམ་མཁའི་མཛོད་ལ་མངའ་བསྒྱུར་ནས། །འགྲོ་བའི་དབུལ་ཕོངས་སེལ་མཛད་སྙིང་རྗེ་ཅན། །དཔག་ཡས་ནོར་ལྷའི་ཚོགས་ཀྱིས་བསྐོར་བར་བཅས། །འདུལ་བྱའི་དཔལ་འབྱོར་སྤེལ་བའི་དགོངས་པས་བཞུགས། ། ཕྱག་མཆོད་སོགས་བྱ་བ་ནི། གང་གི་དྲིན་ལས་ལྷན་སྐྱེས་བདེ་བ་ཆེ། །སྐད་ཅིག་ཉིད་ལ་འཆར་མཛད་བླ་མ་མཆོག །ནམ་ཡང་རྙེད་དཀའ་རིན་ཆེན་ལྟ་བུའི་སྐུ། །རྡོ་རྗེ་ཅན་ཞབས་པདྨོར་ཕྱག་འཚལ་ལོ། །རྣམ་གྲོལ་ལམ་སྟོན་བརྒྱུད་པའི་བླ་མ་དང༌། །རྣམ་དག་ཆོས་དབྱིངས་ཀུན་ཁྱབ་ཡི་དམ་ལྷ། །རྣམ་མང་འགྲོ་བའི་སྐྱབས་གནས་མཆོག་གསུམ་ལ། །རྣམ་དག་དད་པའི་ཡིད་ཀྱིས་བདག་ཕྱག་འཚལ། །ཕྱི་ནང་གསང་བ་བླ་ན་མེད་པ་ཡི། །མཆོད་སྤྲིན་རྒྱ་མཚོས་རྟག་ཏུ་མཆོད་པར་བགྱི། །སྒོ་གསུམ་བསགས་པའི་ཉེས་ཀུན་སོ་སོར་བཤགས། །དུས་གསུམ་དགེ་བ་ཀུན་ལ་རྗེས་ཡི་རངས། །ཟབ་ཡངས་ཆོས་ཀྱི་འཁོར་ལོ་བསྐོར་བར་བསྐུལ། །རྟག་ཏུ་མྱ་ངན་མི་འདའ་བཞུགས་སུ་གསོལ། །བདག་དང་གཞན་གྱིས་དགེ་བ་ཅི་བསགས་པ། །མཁའ་མཉམ་འགྲོ་བས་བྱང་ཆུབ་ཐོབ་ཕྱིར་བསྔོ། །

མཎྜལ་དབུལ་བ་ནི། ཞིང་ཁམས་རྣམ་དག་གསེར་གྱི་ས་གཞི་འདིར། །དབུས་ཀྱི་རི་རྒྱལ་རིན་ཆེན་བཞི་ལས་གྲུབ། །གླིང་བཞི་གླིང་ཕྲན་རིན་ཆེན་རི་བོ་དང༌། །དཔག་བསམ་ཤིང་དང་བ་མཆོག་མ་རྨོས་ལོ། །རྒྱལ་སྲིད་སྣ་བདུན་གཏེར་གྱི་བུམ་པ་ཆེ། །སྒེག་སོགས་ལྷ་མོ་མཆོད་རྫས་དུ་མས་མཛེས། །ཉི་མ་ཟླ་བ་གདུགས་དང་རྒྱལ་མཚན་དང༌། །བླ་རེ་བ་དན་རྣར་སྙན་རོལ་མོའི་ཚོགས། །རིན་ཆེན་རྒྱན་དང་ཁང་བརྩེགས་གོས་བཟང་དང༌། །སྣ་ཚོགས་འབྲུ་བཟང་བཟའ་བཏུང་སྦྱར་ལེགས་སོགས། །ལྷ་མིའི་ཡོ་བྱད་ཕུན་ཚོགས་ཀྱིས་བཀང་སྟེ། །ནམ་མཁའི་དཀྱིལ་ཀུན་ཁྱབ་ཅིང་འཁོར་བའི་མཐའ། །རྣམ་པར་གནས་པ་དེ་སྲིད་རྒྱུན་མི་ཆད། །གཞན་ཡང་བདག་གི་ལུས་དང་ལོངས་སྤྱོད་དང༌། །དུས་གསུམ་དགེ་བའི་དངོས་པོ་ཅི་མཆིས་རྣམས། །ཡོན་གནས་དམ་པ་རྗེ་བཙུན་ཆོས་ཀྱི་རྗེ། །བརྒྱུད་པར་བཅས་དང་ཡི་དམ་ལྷ་ཚོགས་དང༌། །རྒྱལ་བ་སྲས་དང་བཅས་ལ་དབུལ་བར་བགྱི། །དམིགས་མེད་ཐུགས་རྗེའི་དབང་གིས་བཞེས་ནས་ཀྱང༌། །བདག་དང་འགྲོ་ལ་བྱིན་གྱིས་བརླབ་ཏུ་གསོལ། ། གསོལ་བ་གདབ་པ་ནི། སངས་རྒྱས་ཀུན་གྱི་ཡོན་ཏན་གཅིག་བསྡུས་པ། །དྲན་པ་ཙམ་གྱིས་ཕོངས་པ་མཐའ་དག་ལས། །སྐྱོབ་མཛད་དབང་གི་རྒྱལ་པོ་འཁོར་བཅས་ཀྱིས། །བདག་གཞན་སྙིགས་མའི་དུས་ཀྱི་འགྲོ་ཀུན་དང༌། །ཁྱད་པར་ཐོས་བསམ་སྒྲུབ་བརྩོན་གང་ཟག་རྣམས། །གནས་སྐབས་བདེ་བའི་རྟེན་ལས་ལམ་བགྲོད་ཕྱིར། །ཚེ་དང་བསོད་ནམས་དཔལ་འབྱོར་ལས་བཟང་རྣམས། །ཡར་ངོའི་ཟླ་ལྟར་རྒྱས་པར་མཛད་དུ་གསོལ། ། ཞེས་བརྗོད། བླ་མའི་མཆོག་སྦྱིན་མཐིལ་ལས་རཏྣའི་ཆར། །ཕབ་པས་བདག་གཞན་བསམ་པ་རྫོགས་བྱས་ནས། །འཁོར་བཅས་འོད་ཞུ་རང་ཉིད་ལ་ཐིམ་པས། །སྔར་གྱི་གདན་སྟེང་བདག་ཀྱང་རིན་འབྱུང་སྐུར། །གྱུར་པས་འདོད་རྒུའི་ཆར་ཕབ་མཁའ་མཉམ་གྱི། །སེམས་ཅན་ཀུན་གྱི་རེ་བ་ཡོངས་བསྐངས་ཏེ། །འཕྲལ་དང་ཡུན་གྱི་བདེ་བ་མཆོག་ལ་སྦྱར། །ཀུན་ཀྱང་ཆོས་ཉིད་སྒྱུ་མའི་རོལ་པ་འོ། །

ཞེས་པའི་མཐར་གནས་ལུགས་བསྐྱང་ངོ༌། ། དགེ་བ་འདི་ཡིས་མྱུར་དུ་བདག །བླ་མ་རིན་འབྱུང་ སོགས་དང་ ། ཐམས་ཅད་ནམ་མཁའ་མཛོད་ སོགས་ཀྱིས་བསྔོ་བ་བྱའོ། །ཞེས་པ་འདི་ནི་གཞུང་ལུགས་དུ་མར་གཟིགས་པས་སྤྱན་ཡངས་དགེ་སློང་དཀོན་མཆོག་འོད་ཟེར་གྱི་བཞེད་སྐོང་དུ་ཝ་གིནྡྲས་བྲིས་པའི་དགེ་བས་སེམས་ཅན་ཐམས་ཅད་ཆོས་དང་དཔལ་འབྱོར་གྱི་ཕྱུག་པར་གྱུར་ཅིག །དགེའོ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།