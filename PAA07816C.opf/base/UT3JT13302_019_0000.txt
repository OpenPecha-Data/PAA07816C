༄༅། །བླ་མའི་རྣལ་འབྱོར་ཉུང་ངུ་བསམ་འཕེལ་ཞེས་བྱ་བཞུགས་སོ།། ༈ །ཨོཾ་སྭ་སྟི། 

བླ་མའི་རྣལ་འབྱོར་མདོར་བསྡུས་ཉམས་སུ་ལེན་པར་འདོད་པས། སངས་རྒྱས་ཆོས་ ཚོགས་མ་ལན་གསུམ། སེམས་ཅན་ཐམས་ཅད་བདེ་བ་དང་ སོགས་ཚད་མེད་བཞི་སྒོམས། ཨོཾ་ཤཱུ་ནྱཱ་ཏཱ ས་སྟོང་པར་སྦྱངས། སྟོང་པའི་ངང་ལས་ཡེ་ཤེས་ཀྱི་རང་སྣང་ལས་གྲུབ་པའི་ཐར་པ་ཆེན་པོའི་གཞལ་ཡས་ཁང་ཚད་དང་མཚན་ཉིད་ཐམས་ཅད་ཡོངས་སུ་རྫོགས་པའི་དབུས་སུ། སེང་ཁྲི་པདྨ་ཉི་མ་བདུད་བཞི་བརྩེགས་པའི་གདན་གྱི་སྟེང་དུ་ཟུང་འཇུག་སྐུ་བཞི་དང་ཡེ་ཤེས་ལྔའི་བདག་ཉིད་གདན་གསུམ་ཚང་བའི་དེད་དཔོན་དྲིན་ཅན་རྩ་བའི་བླ་མ་རིན་པོ་ཆེ་དཔལ་ཧེ་རུ་ཀའི་རྣམ་པར་རོལ་པ་སྙིང་པོ་ཀྱཻ་རྡོ་རྗེ་སྐུ་མདོག་སྔོན་པོ། ཞལ་བརྒྱད། ཕྱག་བཅུ་དྲུག་པ། ཞབས་བཞི་པ། ཡུམ་རྡོ་རྗེ་བདག་མེད་མ་དང་མཉམ་པར་སྦྱོར་བའི་སྐུ་མཚན་དཔེའི་དཀྱིལ་འཁོར་ཉི་མ་བྱེ་བའི་གཟི་འོད་འབར་ཞིང་བདག་ལ་དགྱེས་འཛུམ་བརྩེ་བའི་ཚུལ་གྱིས་བཞུགས་པ་དེའི་སྤྱི་བོར་ཨོཾ། མགྲིན་པར་ཨཱཿ ཐུགས་ཀར་ཧཱུྃ། ཧཱུྃ་ལས་འོད་འཕྲོས་པས་རྩ་བརྒྱུད་ཀྱི་བླ་མ་ཡི་དམ། སངས་རྒྱས་བྱང་སེམས། མཁའ་འགྲོ་ཆོས་སྐྱོང༌། ནོར་ལྷའི་ཚོགས་དང་བཅས་པ་ཨོཾ་བཛྲ་ས་མཱ་ཛཿ ཛཿཧཱུྃ་བཾ་ཧོཿ གཉིས་སུ་མེད་པར་ཐིམ། དེ་ནས་མཆོད་པ་ནི། ཨོཾ་བཛྲ་ཨརྒྷཾ་ཨཱཿཧཱུྃ་ ནས་ ཤབྡ འི་བར་གྱིས་ཕྱི་མཆོད། ཨོཾ་ཨཱཿཧཱུྃ་ གིས་ནང་མཆོད། སླར་ཡང༌། དཀར་མོ་རི་དྭགས་མཚན་མ་འཛིན། །ཆོམ་རྐུན་བདུད་ལས་རྒྱལ་བའི་སྣོད། །རོ་ལངས་མ་ནི་ཆུ་ལག་མ། །གྷསྨ་རཱི་ནི་སྨན་འཛིན་ཅིང༌། །པུཀྐ་སཱི་ནི་རྡོ་རྗེའི་ལག །དེ་བཞིན་རི་ཁྲོད་མ་རོ་འཛིན། །གདོལ་པ་མོ་ནི་ཅང་ཏེའུ་བརྡུང༌། །འདི་རྣམས་ཀྱིས་ནི་གཙོ་བོར་མཆོད། །འདོད་ཆགས་ཆེན་པོས་རྗེས་ཆགས་པས། །གཡུང་མོས་སྐུ་ལ་འཁྱུད་པ་ཉིད། ། ཀྱིས་མཆོད། གང་གི་དྲིན་གྱིས་བདེ་ཆེན་ཉིད། །སྐད་ཅིག་ཉིད་ལ་འཆར་བ་གང༌། །བླ་མ་རིན་ཆེན་ལྟ་བུའི་སྐུ། །རྡོ་རྗེ་ཅན་ཞབས་པད་ལ་འདུད། ། ཤླཽ་ཀ་གཅིག་གིས་བསྟོད། དེ་ནས།

ཨོཾ་ཨཱཿཝ་གིནྡྲ་པྲཛྙཱ་སུ་བྷ་ཥི་ཏ་ས་མུ་དྲ་སརྦ་སིདྡྷི་ཧཱུྃ། ཅི་ནུས་བཟླས། མཐར། སྐྱབས་གསུམ་ཀུན་འདུས་རིགས་བརྒྱའི་ཁྱབ་བདག་ཆེ། །བདག་སོགས་སྐལ་བར་མཉམ་པའི་བཤེས་གཉེན་མཆོག །དམ་པ་ཁྱོད་ལས་སྐྱབས་གཞན་མ་མཆིས་ན། །ཡེ་ཤེས་གཟིགས་པའི་བྱིན་རླབས་གཞུག་ཏུ་གསོལ། །ནམ་ཡང་ཆོས་མིན་བྱ་བར་མི་འཆོར་ཞིང༌། །བར་ཆད་བགེགས་རྣམས་རང་སེམས་འཁྲུལ་ངོར་ཤེས། །ཇི་ལྟ་ཇི་སྙེད་དག་པའི་སྣང་བ་ཡིས། །ཡང་དག་ལམ་དུ་ལོངས་པར་བྱིན་གྱིས་རློབས། །ཚེ་འདིར་ཚེ་རིང་དཔལ་དང་དབང་ཕྱུག་རྒྱས། །ཕྱི་མར་དམ་པ་ཁྱེད་དང་མི་འབྲལ་ཞིང༌། །ཐུགས་ཡིད་ཆོས་ཀྱི་དབྱིངས་སུ་རོ་གཅིག་ནས། །རྡོ་རྗེ་འཛིན་པའི་གོ་འཕང་མངོན་གྱུར་ཤོག ། ཅེས་གདུང་ཤུགས་དྲག་པོས་གསོལ་བ་བཏབ་པ་ལ་བརྟེན་ནས། བླ་མ་འོད་དུ་ཞུ་ནས་རང་གི་སྤྱི་བོ་ནས་ཐིམ་པས། བླ་མའི་སྐུ་གསུང་ཐུགས་ཀྱི་བྱིན་རླབས་ལུས་ངག་ཡིད་གསུམ་ལ་ཞུགས། སྒོ་གསུམ་གྱི་དྲི་མ་དག དབང་བཞི་ཐོབ་པར་གྱུར་ པར་བསམ་ལ་ཅུང་ཟད་མཉམ་པར་བཞག ཐུན་ལས་ལྡང་བ་ན། དགེ་བ་འདི་ཡིས་སྐྱེ་བོ་ཀུན། །གཞོན་ནུ་ནོར་བཟང་ཇི་བཞིན་དུ། །ཡོན་ཏན་རྒྱ་མཚོ་ལྟ་བུ་ཡིས། །བླ་མ་དམ་པ་མཉེས་བྱེད་ཤོག ། སོགས་ཀྱིས་དགེ་བ་བསྔོ་བར་བྱའོ། །གལ་ཏེ་ཀུ་ས་ལིའི་ཚོགས་བསགས་བྱ་བར་འདོད་ན་མཆོད་པ་རྣམས་ཀྱི་འཇུག་ཏུ་རང་གི་ཐོད་པ་རལ་གྲིས་བཅད་ལ་མི་མགོའི་སྒྱེད་བུ་གསུམ་གྱི་ཁར་བཞག དེའི་ནང་དུ་ཤ་རུས་རྣམས་གཏུབ་ནས་བླུག་པར་བསམ། རང་རླུང་སེམས་ཙམ་ལས་གྲུབ་པའི་ཀྱཻ་རྡོར་བསྒོམ། ཤ་རུས་རྣམས་འབྲུ་གསུམ་གྱིས་བྱིན་གྱིས་རླབས་ལ། དྲིན་ཅན་རྩ་བའི་བླ་མའི་ཞལ་དུ་ཨོཾ་ཨཱཿཧཱུྃ། ཞེས་ལན་བདུན་གྱིས་ཕུལ། གལ་ཏེ་མ་བྱས་ཀྱང་སྐྱོན་མེད་དོ། །དེ་ལྟར་བླ་མའི་རྣལ་འབྱོར་ཉུང་ངུ་བསམ་འཕེལ་ཞེས་བྱ་བ་འདི་ནི་དཔལ་དྷི་ཕུའི་ཆོས་རྗེ་མཆོག་སྤྲུལ་རིན་པོ་ཆེ་རྡོ་རྗེ་འཛིན་པ་ཨ་ནནྡའི་མཚན་ཅན་གྱི་བཞེད་སྐོངས་སུ་གཟིམ་འོག་སྤྲུལ་མིང་ཡ་ཤའི་མིང་ཅན་གྱིས་བྲིས་པ་སརྦ་ཛ་ག་ཏཾ།།

།། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།